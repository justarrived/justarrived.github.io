---
title: "Mina kollegor har nästan blivit som en familj"
date: 2018-02-05 09:00:00 +02:00
author: yvonne
categories:
- arbetsgivare
tags:
- arbetsgivare
locale:
- sv
layout: post
list_cover: "/uploads/amro-sharaf-aldin.jpg"
---

![Amro Sharaf Aldin](/uploads/amro-sharaf-aldin.jpg)

Amro Sharaf Aldin är 22 år. Sommaren 2015 kom han till Sverige från Syrien. Där läste han engelska och marknadsföring på Universitetet i Homs innan han blev tvungen att lämna landet.

__Jag sökte många, många jobb men fick inget__

I Sverige var Amro ivrig på  att få börja jobba, men det var inte lätt att hitta ett arbete.

> "Jag sökte många, många jobb, men fick inget. Jag praktiserade för att få erfarenhet, bland annat i en klädaffär i Åmål och på ett äldreboende i Halmstad. När jag flyttade till Stockholm kontaktade jag Just Arrived. Jag hade sett på Facebook att de hjälper invandrare att få jobb och lade upp min profil. Det dröjde inte så länge innan jag blev kontaktad för en intervju. Anna träffade mig och presenterade mig sedan för Hyreslandslaget i Akalla där jag började jobba i oktober förra året. Jag jobbar fortfarande där och trivs som en fisk i vattnet!"

__Mina kollegor lär mig massor__

Hyreslandslaget hyr ut maskiner och verktyg och i början ansvarade Amro för märkningen av nya maskiner, att rista in nummer och sätta på dekaler. Undan för undan har arbetsuppgifterna utökats och nu ansvarar han tillsammans med sina kollegor för i stort sett allt som har med uthyrningen att göra, ta emot och signera leveranser, ta emot returer och tvätta maskiner och verktyg.

> "Jag är så glad över det här jobbet. Mina kollegor är toppen och har lärt mig så mycket! Både om jobbet och en massa annat. De känns nästan som en familj. Vi pratar mycket med varandra och spelar kort på rasterna. Efter jobbet tränar vi ofta tillsammans."

__Jag bestämde mig för att lära mig svenska på egen hand__

Amro pratar mycket bra svenska, han berättar att han tidigt förstod att svenska språket var viktigt för att kunna börja jobba.

> "Jag tyckte inte att SFI:n funkade för mig. Vi började om från början varje gång det kom in någon ny i gruppen och det gick inte framåt. Men jag bestämde mig för att jag skulle lära mig svenska och kämpade på på egen hand. Jag hade en praktikplats i en klädaffär och jag jobbade inom äldrevården. Jag använde alla kontakter för att öva på svenskan. Jag pratar mycket med mina kollegor jag har nu och svenskan blir bättre hela tiden!"
